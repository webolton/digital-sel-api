Seınt Andreu þe apoſtel · was ſeınte petrus broþer
Our lord hım ſelf to chrıſtendom · he̅ turnede & no̅ oþer .
Vıſſcheres heo were̅ boþe . & as heo vıſſcheden a daı
Bı þe see ourᵉ lord com · & lere vıſſchınge ſaẏ
Comeþ he ſeide aft͛ me · & ı chulle ow make
Vıſſcheres of men · & þes oþ͛ herᵉ nettes go̅ne forſake
And  ſıweden hım wıþ þat word · heo choſen nouȝt amẏs
So hem was bet þan to laſken · ın þe watere ıwıs .
Whıle ourᵉ lord on erþe was · wıþ hım heo weren
And ſeþþe heo wenden aboute · crıſtendom to leren .
In the lond of patras . ſeint andrew ſeþþe com
And turnde þer ın a ſtonnde . þat folk to crıſtendom .
Chırchen he rerede · and turnde men þ͛ to
Egeas wıf þe Juſtıſe · he made crıſtene alſo
Þᵗ for egeas was wroþ · and wende to patras
To þe cıte ın gret wraþþe · þ͛ ſeınt andrew was .
Crıſtene men þat ıfond · ſone he lette take
To don hım míd fınes · crıſtendom to forſake .
Seınt andreu to hím com · ſırᵉ he ſeıde nım ȝeme
Þow þat art ſo gret & Juſtíſe · ſelı men to deme .
Þe heıȝe Juſtıſe of heuene . þow haddeſt nede knowe
Þat to þe put of helle · þe ſchal deme lowe .
Artow andreu ſeide he · þat maní daẏ haſt ıgo
And drawe men to þı falſe god . þow ne ſchalt nouȝt ſo .
Ich drawe men ſeıde andreu . to hím þat ſoþ ıs
Ac falſe godes ourᵉ beþ · and def and doumbe ıwís .
Whı ſeıſtow ſo ſeıd egeas · þow woſt wel wíþ alle
Þat þow þ͛ of hıt · how míȝte ȝt ſo falle .
Vor þe go þat þow of telleþ · þe gıwes whıle nome
And ſlowen as he wurþe was · þorw ríȝte dome .
Naẏ certes ſeıde ſeıt andreu . þorw ríȝt nas ít nouȝt
Ac þorw ıs wılle vs to bugge · do deþe he was brouȝt .
How míȝte ıt be ſeıd egeas · þat ís wılle was þ͛ to
For gıwes wíþ ſtrengþe hım nome · & ſlowe alſo .
Ic hot to ſoþe ſeıde andrew . þat aȝen ís wılle ıt nas
Vor ıch was wıþ hím tıme · and ſeíȝ how ıt was
And long er he tolde vs fore · how ıt ſchould beo
Tıme and tıde ín ech poínt · as we míȝten ıſeo .
And ıf þow woſt þe ſoþe ıhere · & þow aríȝt vnderſtonde
Gret vertue ıcholde þe telle · of þat ſwete rode .
Ichul þe ſıgge̅ ſeıde egeas · þᵗ bote þow aft͛ me do
In þe rode as þı lord deíȝede · þow ſchalt deíȝen al ſo .
¶ Ȝıf ıch doutede ſeıd andreu · & ne p͛chede þ͛ of nouȝt
Ac þ͛on ıs mın hope · ín ıoíe and ín þouȝt
Tel þıs ſeıde þe ȷuſtıſe · men þat leueþ þe
Ac for ıch leue ıt noȝt · anoþ͛ tel þow me .
Bote þow leue on ourᵉ godes · mıȝtı of eche þınge
On þe rode as þow ſpekeſt · to deþe me ſchal þe brınge .
Almıȝti god ſeıde andruu · ıch herıe mıȝt and daẏ
On hım ıch leue and lerıe wolle · whıle ich ſpeke maẏ .
Þe Juſtıſe was þo wroþ · ſeınt andreu he let caſte
In ſtronge p͛son and þ͛ he laẏ · whıle þe nıȝt lasſte .
Þe Juſtıſe amorwe het · to hım þat he were brouȝt
Andreu he ſeıde ıch hopıe · þat þow be bet bı þouȝt .
Þat þow habbe vrom folıe · þı þouȝt tornt to nıȝt
To lıuen mıd vs ın ıoíe · & leuen þın vnríȝt .
Luþ͛ bern ſeıde andreu · þow hunteſt aboute nouȝt
Þe more wo þat þow me deſt · þe gladdre ís mı þouȝt .
Vor þe more þat ıch þolíe · for mı lord ar ıch deíȝe
Þe more ın blıſſe worþ · ın heuene ſo heíȝe .
Ich ne doute no more for þe . for ın peıne nul nouȝt leſte
Bote adaẏ oþ͛ tweıne her · oþ͛ þreo ate meſte .
Ac þe torment þat þe tıt · whanne þow ſchalt henne wende
In twentı þouſond ȝer · hıt ne worþ brouȝt to ende .
Þo was þe Juſtıſe wroþ · he het ıs men anon
Seínt andreu beten wıþ ſcourge̅ · þat ılke vleſech and bon .
Ac ſeþþe bínden hond and fet · to þe rode wel faſte
Wıþ ſtronge ſcourge̅ for ís lıf · þe lengore ſcholde laſte .
And þe lengore ıpíned beo · and þe laſſe chede ıs blod .
Þe tormentors wel w · hís heſte vnderſtod .
Heo hım beoten arde furſt · mid ſcourges harde and gode
And ſuþþe he bounden hím ful faſte . mıd ropes to þe rode
Þo ſeınt andru ſeıȝ þe rode . aıdun eſette on kneo
Heıl beo þow rode he ſeıde · ſwetteſt of alle treo .
Þat mıd lordes lımes · ıhalewed míȝteſt beo
And mıd ȝẏmmes p͛cıouſe · wel gad ıch þe ſeo .
Vor eu͛e ſeþþe mı lordes deþ . wıled ıchabbe þe
Nım me from þeſe men . and to mı lord sendeþ me .
Þo ſtrupte̅ heo of ıs cloþes · ate bıgínnínge
And bıtoke þe tormentors · þat ſcholden hím to deþe brínge .
Vaſte vet and honden · to þe rode heo hım bounde
Þe honden aboue þe heued · the fet toward þe grounde .
Þe volk com þikke aboute . began to p͛eche faſte
Two dawes and to nıȝt · whıle ís lıf laſte .
Þe volk pratten þe Juſtıſe · and þıkke to hím come
And wolden hím to drawe · bote he hím a doun nome .
Þe Juſtıſe hím wolde níme adoun . ſeınt andru hím forbed
Ich nelle he ſeıde come adoun · tıl þat ich beo ded .
For ıch ſeo mı ſwete lorde · and ȝare ıch ſeıȝ
Þat abíȝ vorte ıch come · he ıs here wel neíȝ .
Þo me wolde hım com nıme · hem þouȝte e was an heıȝ
Þat no mon mıȝte hım areche . eu͛e vpard e steıȝ .
So gret líȝt abouten hım was · þat no mon mıȝte hı̅ ſeo .
Heo herden hım an ſeıȝen hím nouȝt · þe líȝt laſte ıwís
Vorte ſoule wende · þ͛ wíþ to heuene blís .
Þo þe ſoule was forþ ıwent · and þe bodı laft þere
Wíþ gret honour heo hım nome̅ · & to burunge hıt bere .
Maxılle þe Juſtıſes wıf · and oþ͛e þat þ͛ were
Ȝet nolde þe Juſtıſe noȝt · leuen þat hı ſeíȝen þere .
Þere fore amıdde þe weíȝe · as he hamward wente
& fel doun ríȝt ded . and þe fendes ís ſoule hente .
Ac ſeínt andreu ſeþþe was · heıȝlıche lad ıwís
To þe lond of conſtantınnople · þ͛ as he ȝet ıs .
Swıþe glad þe lond ıs · þat he þ͛e com
In þıs man͛e ſeınt andreu · þolede martírdom .
¶ A míracle of ſeınt andreu · wel feír was ín þís londe ¶ Mıracluı
Tellen ıchulle vor ít ís god · whoſe wol vunderſtonde .
An bıſchop whıle an holı mon · a mon halewes alle
Meſt louede ſeínt andreu · ſo gan ís herte falle .
Þe deuel for hate of ſeínt andreu · hadde þ͛ to onde
To bríngen hı̅ ín to ſu̅ne · þe bıſchop he gan fonde .
Þe deuel turnde hís fourme · as he gan bıþenche
To þe forme of afeír wommo̅ · as he ıs ful of wrenche .
Faıror wo̅man þan heo bıcam · ne míȝte be non
Wíþ nobleıe and wíþ pruíde · to þe bıſchop heo gan gon ·
Sırᵉ heo ſeıde þe herte kíng · ſaue þí dígnıte
And holde þı ſtat and þın onour . & ȝíne me grace to þe .
From ferrene londe ıͨ am ícome · to ſpeken ın príuıete
Wıþ þe of mı ſoule nede · ȝıf þou wolt ſpeke wíþ me .
Da̅mısele þe bıſchop ſeide · ıchabbe a penítaunter
Þat maẏ þe wel ſchrıue̅ · vor he haþ mí power .
A ſırᵉ mertí þıs oþ͛ ſeıde · mı ſu̅ne ıs ſo prıue
Þat mın herte nele ſırᵉ· ſchewe no mon bote þe .
Bı manıe men ıch com . as ıch hıderwards wente
Ac ıch ſpak wíþ non · for ıwot þᵗ god me hıderᵉ ſente .
De pardeuȝ ȝıf me lord ít wole · ſeıde þís holımon
Cum & íchulle þe ꝯſeılen · as wel as ícon .
Síre ſeıde þe falſe maıden ·ích críe þe mílte and ore
Vor care and deol þat ıcham ẏıt · ıͨ wılne muche yılore .
As to fader vnder god . mı ſchrıft ̛ch þe telle maẏ
Ich abbe clene lıf lev · eu͛ to þís daẏ .
A kınge douȝt͛ ıcham · and am mı fader lıf
Þ͛ fore he wolde make̅ me · an heþene ma̅nes wıf .
Ac god ıch take to wıtneſſe · þat ıͨ þat to nolde
To leſen mí maıdenhod · for al þís worldes golde .
Mıd mí fader ne míȝte ıͨ be · bote ıch dude ıs wılle
And þo ıch herde of þı godneſſe · ıchal fro̅ hı̅ wel ſtılle .
To þe þat vunder god · me ꝯſeılen of mí líue .
As ech clene nıot to oþ͛ do . whan dede wolı dríue .
Luþ͛ þrıft on hırᵉ clanneſſe . & on hírᵉ maıdenhod alſo
Wel fellıche heo þouȝte to make · þe gode man mísdo .
Whenne bıcom hít heore · to beo ſo god and clene
Serwe com on hırᵉ þol · vort ıch ít bı mene .
Þıs gode mon ıoıe hadde · of þe ſchrewes ſpeche
Da̅mıſele he ſeıde · god leue · þᵗ ıch þe ſom god teche .
Þow lef ate mete · and ſuþþe íchul þe rede
Þat nere not þín on᷑ · þıs luþ͛ maıden ſede .
For ſo wıkkede þe world ís · and men of luþ͛ mod
Þat me wolde þaþere þenke · þe hıþe͛ þan þe god .
Of non eouel ſeıde þe bıſchop · ne hauen non doute
For míne men ſchule̅ · ſtonden vs alle aboute .
Þe bıſchop nom þe falſe maẏ · & bı hím hírᵉ elette
Redí weren ıs men · & mete and drínke hem vette .
Þe bıschop eft bıhuld hırᵉ · þat ſat hím ſo neíȝ
Þat neuere ſo faír creaturᵉ · hım þouȝte he ne ſeıȝ ·
So longe þat eturnde ıs þouȝt · & on hurᵉ ís herte caſte
Þat eþouȝte do folıe . bı híre at laſte ·
Þe luþ͛ þíng mad eke · foul ſemblau̅t ínow
And þ͛ míde as heo míȝte · to luþ͛ þouȝt heo hím drow .
Seınt andru þᵗ elouede . nolde hím nouȝt sor ȝíte
From heuene he líȝte · from ſu̅ne hím to wıte .
Ate bıſchopes ȝate he bad · þe port͛ to hím wente
Þe port͛ hím arede anon he bad · who hím þıder ſente .
A ſelí pılgrím acham · & hable mít þe bıſchop to done
Þe ſeıde þe bıſcop fore · & dude ıs ende ſone .
Let hím ın ſeıed þe bıſchop · ȝıf ewole ſpeke wíþ me
Sırᵉ mercı ſeıde maıden · þat ne falleþ not þe .
A ſtrange come̅ vpon þı mete · bote þow wíte what ebeo
For gılors þat ſo fele goþ · al me maẏ al daẏ ſeo .
Ac are furſt hım a deman̅de · þat be we bı þouȝt
Ȝıf he onſwereþ aríȝt · let hím ín be brouȝt .
Wel ſeıſtow þe bıſchop ſede · a̅ alle ís me̅ alſo
Loke now among vs alle · who þat hıt ſchal do ·
Non of alle ıt nolde do · ſeıden heí couþe nouȝt
And ſeıden þe maıde moſte · vor heo was queínte of þouȝt .
Anẏ ſede þe ſchrewe · ıc am bote a wommon
Ac and *lord þe bıſchop wole · ıchul axen as ícon .
¶ Axe hım what ís þe moſte wonder · þat kíng of alle kíng
Our͛ lord on erþe wroute · ín a lítte þíng . ¶ Prím̃ qo̅
Þo heo herden þís demau̅de · þ͛ nas ſo god clerk non
Þat couþ þ͛ to onſweren · ac wondrede̅ euer vchon .
Þe port͛ axede þe pılgrím · ate ȝate as he ſtod
He ſeıde he þ͛ to me maẏ ȝeue · an anſwerᵉ ful god .
Þe meſte wonder ín alute þíng · þᵗ god þorw ís grace
Eu͛e here on erþe made · þat was ín monnes face .
Vor among alle þat eu͛ were̅ · oþ͛ euer ſchullen beo
Was monnes face lıche oþ͛ . as me maı aldaẏ ſeo .
Þe port͛ ȝede and fore · as þe pılgrím ſede
Þer nas non of þe clerkes · þat nadde wonder and drede .
And heten to brínge̅ hım ẏn · to wíten more of ís lore
A ſıre ſeıde þe deuel · let furſt axe hím more .
Whan̅e he ís more fonded · leteþ hım ẏn brínge
A ſtrengore demaunde ıchulle axen · & of ſtrengore þínge .
¶ Axe hím ın what ſtude erþe · herre þan heuene beo ¶ Scd͛a
Þ͛ nas non of he̅ þat couþe . anſwerᵉ þereof ıſeo . queſto̅
Ȝıf of þe furſte demaunde · muche wonder were
Such twentí heo wondrede̅ · of þe latere þere ·
Þe port͛ arede þe pılgrım · as he ſtod wíþ oute
Ȝe ſeıde he of þıs onſwere · ne ſtont me ȝet no doute .
Þo god was ın erþe man · erþe he was ínow
To heuene he wente ın manhede · & erþe mıd hím edrow .
Þer elıt ın ıs trone · herre þan heuene he ıs
Þer he ís erþe ín hís manhed · herre þan heuene íwís .
Þe port͛ ȝede ẏn an tolde · þís answere anon
Þo ſeden heo alle gıdıe · & wondreden eu͛ vuchon .
Parfeẏ ſeıd þe deuel · ȝet ȝe ſchulen to hím ſende
Þe þríde demaunde let hím telle · & ſeþþe ín to wende .
Bıde hím þat he vs telle . oþíng wıþ oute gıle ¶ Trıa qo̅
How fer ís from heuene to helle · & how fele míle .
Þow wo worþe hırᵉ . and ſerwe come hırᵉ to
Ichot þ͛ nıs non of ȝow . þat couþe apoſen ſo .
Þe port͛ awede þe demau̅de · to þe ȝate þo ewende
Eſche of hırᵉ ſelf ſeıde þıſ oþ͛ · þat þe ſende .
Vor he ıt mat þo efel · deom huene ínto helle
Wíþ lucıfer and oþ͛ deuelen · he maẏ þe lete telle ·
Queínte was eſchere · þᵗ ſo wel vunderſtond
Ac coẏnterᵉ was þe onſwerere · þᵗ ȝet þe onſwerᵉ ſo god .
Þe port͛ dude þe ernde · þat þe pılgrím ín ſende
Þo þe deuel herde þıs · a deuele weẏ ewende .
Þat non nuſte whar heo bıcom · þe bıſchop hım bıþouȝte
Þat hıt þe deuel was . þat hım ín fol þouȝt brouȝte .
And ſom mon from god · þat ate ȝate ſtod þere
Wepínge he bet ís men · to loken who ıt were .
Þo heo to þe ȝate comen · heo ne mıȝten hım not ſeo
Wo was hím þo þat enuſte · who ıt hadde ıbeo ·
Crınıge e was níȝt and daẏ · ı̅ orıſons faſt and ſtille
Þat hım ſchewede who ít were . ȝıf ıt were ıs wille .
So þat hím com to kınıge · as he ȝerene crıede
Þat þe wommon was þe deuel · þat ſat buſsıde .
And þe pılgrím ſeıt andreu · þat for hım þıder wende
To drıuen aweẏ þe deuel · þat he hım ne ſchende .
Þe bıſchop crıede mercı god · & clene lıf þere aft͛ ladde
And ſeruede god and ſeínt andreu · bete͛ þan erre he hadde .
Bíde we god and ſeınt andreu · þᵗ vs her ſo wílle
And bıdde for vs þat we mote̅ . come̅ to heuene blıſſe · amen ·