Seınt Nıcholas þe holı mon · þᵗ god ꝯſeıler was
Comen was of heíȝe men · ın þe cíte of patras
In Patras ewas ıbore · ínul ow nouȝ líe
Hıs moder hatte ȷoane · ıs fader Epıhaníe .
Þe furſte daẏ þat he was bore · þe chıld þat was god
As he was ín a mele laþed · alone vprıȝt eſtod .
And as ſone as he was bore · he bıcom god and clene
Þe vrıdaẏ ne þe wedneſdaẏ · he nolde ſouke bote ene .
Þo ecouþe gon and ſpeke · he ne pleíȝede neu͛ mo
Ac whanne oþ͛ pleíȝden · to chírche ewoulde go ·
Non ıdel ſpeche he ne ſpek · as oþ͛ chıdren doþ
Líȝínge and pleíȝínge he ne louede · ı tellet ow forſoþ .
Þo he was of gret elde · to  ſcole he was ıſet
E leornede wel ınow · me nuſte no chıld bet .
Seþþe þat e couþe wít · as hís ſtudíe hím tok
To goſpeles and to holı churche · al oþ͛ þıng he forſok .
So clene lıf he ladde · þat íoıe ít was to wıten
More godneſſe ne míȝte beo · þa̅ me fond ı̅ hím ıwıtten .
A fore ís fader deþ and moder · þís gode mon Nıcholas
Luttel tolde of al herᵉ gode · and herᵉ eír he was .
To pore men he ıt ȝaf · whar ſo he ſaıȝ neode
And whanne heo no̅ ne beden · ſtıllelıche he gan he bede ·
A rıche mon was bıſıde · þat ſedde þorw luþ͛ cas
Is god ȝeode al aweẏ · and al pore he was .
Þreo douȝtren he hadde · fod and clene alſo
In meſeıſe heo were̅ ıbroȝt · þ͛ heo nuſte̅ what to do .
Heore red heo nome̅ alle · ful wẏmme̅ to bı come
Þo heo nuſten how to lıbben · here god was al bınome .
And raþe͛ þan he deıȝeden for honger · to lıbben ın horedom
Þe ſelı mon heore fader gret deol · to hım he nom .
Gret pıte hedde ın herte · þe godemon ſeín Nıcholas
Þo he herde of þe deol · þat among hem was .
Of ís fader god þat was · aweg of gold he nom
Into antıoche ſtıllelıche · to heore ouſe e com .
To aderne wındow · ſtillıche e con gon
And caſte ın þe gold p͛uelıche · and wende aȝeın anon .
A morwe þe mon aros · and þ͛ of nuſte nouȝt
He com and fond þe gold · as þe gode mon hadde ıbrouȝt .
Þ͛ of he was glad · he nuſte who ıt brouȝte
He þonkede ȝerne ıhu̅ crıſt · þat ın ıs meſeẏſe þouȝte .
Þ͛ wıþ e conſeılede · ıs eldeſte douȝter ſone
And þonkede ȝerne god · þat hadde herd ıs loue .
Seınt Nıcholas wuſte al þís · & naþeles eþouȝte
Þat þıs mon hedde nede · þat me hım more brouȝte .
A nıȝt e lokede tıme · as ourᵉ lord ıt wolde
Ac anoþ͛ feneſtre he caſte · anoþ͛ beeȝ of golde .
Þe þe hoſbounde amorwe ros · & þe gold fond ſone
And þonkede god mıd gode herte · þᵗ hadde herd ís bone .
Ac naþelese he wondreded who ıs frend ſo were
And þouȝte he wold awaıten · ȝıf he more come þere .
E conſeıleıde ís oþ͛ douȝt͛ · wel mıd þe golde
Wıþ gret nobleíe ıwıs · as ourᵉ lord ıt wolde .
Ȝet þouȝte ſein Nıcholas · þo þís was al ıdo
ᵗat god were to conſeılen · þe þrıdde aft͛ þe to .
A nıȝt he wende ſtıllıche · to þe feneſtre eft ſone
And caſte ın abeẏ of gold · as he dude er ılome .
Þe hoſbonde wakede ȝet · to awaıte̅ þís cas
So þat þe golde mon · al wakınde þo was .
Vp he ſturte anon · & ſıwede hım wel faſte
And lette hım nouȝt ar he was . knowe̅ ate laſte .
Seınt Nıcholas ȝerne bad . þat he was nomon ſede
Þe whıle he alıue were · of þa p͛ueẏ dede .
Wíþ þat gold he prıdde douȝt͛  · wel conſeıled was
And alle were̅ god wíues · & ríche þorw ſeın Nıchlas .
Seın Nichlas ın þís man͛e · as ıchabbe ıſed
Bıſete alís erıtage · þo ís fader was ded .
Whanne þᵗ oþ͛e pleíȝeden · he nadde þ͛ to no wılle
Ac at chírche ın an hurne · hıs bedes he bad ſtılle .
Hıt bıfel þat þe bıſchop · of mıre was ded
Þe folk to cheſen anoþ͛ · þ͛ of nomen herᵉ red .
So þat heo weren ın bedes · níȝt and day wel faſte
Þat god hem ſende a god mon · he hered hem ate laſte .
A nıȝt þ͛ com a voís as · hıt were ín metınge
To a bıſchop þ͛ was · maıſt͛ of cheſínge .
Goþ he ſeıde to morewe · to chírche er hıt daẏ beo
And þe furſte mon þat ȝe mowen · ín þe chırche íſeo .
Þat hote Nıcholas · takeþ hım wel ſone
And makeþ hím bıſchop of míre · vor god haþ herd ourᵉ bone .
Þe bıſhop and þís oþ͛ folk . aríſen ar hıt daẏ were
And comen to chırche and founde̅ · ſeín Nıcholas þere
In an hurne p͛uelıche . heo arede̅ what ewas
And what was ís name · he ſeıde Nícholas .
Heo nome̅ and ladden hım forþ · to þe chírche of mírre
And ſacreden hím to bıſchop · & ſente̅ hím ın ſe þerre .
Þo he was bıſchop mad · þís holí mon Nıcholas
He wer wel more mılde · þan he to fore was .
Lıttel etolde of hís power . þat to me hím wolde loute
And ȝıf ít for eıȝe of god · hım were leuer wíþ oute .
So redí he was to alle · þat to hím ouȝt críde
And ſuch míracle vor hem dede · þat ſpak þ͛ of wíde .
¶ A gret hep of men ín a tíme · ın þe ſee wende ¶ Míracl̃m.
In a ſchíp to don herᵉ nede · ȝıf god hem grace ſende .
So þat þ͛ com a gret tempeſt · þat heo wende to drenche
Heo bıheten god al þe godneſſe · þat heo míȝten on þenche ·
So heo þouȝten as herᵉ ſchıp · toward þe grounde was
Of þe godneſſe þat me ſpak · of þe bıſchop Nıcholas .
Leue lord Nícholas · echone lorde crıde
Ȝíf ít ís ſoþ þat me haþ · of þe ıtol ſo wíde .
In þıs perıl ſaue þow vs · þat we not adrenche
Lord Nıchłas þín help . ar ourᵉ ſchíp a ſenche .
As heo þus gradden heo ſeıȝe̅ come̅ · om þe wat͛ bıſıde
A bıſchop ín afaír abít · on hím faſte heo crıde .
Come herᵉ ſeıde he · ȝe clepeþ me ſo faſte
Sıggeþ what ourᵉ wılle beo · & whıȝe leþ agaſte .
Lord heo ſeıden ſeınt Nıcholas · ȝíf ıt be þı wılle
Saue vs ín þís tempeſt ·þat we nouȝt aſpılle .
Ne dore ȝe he ſeıde · of þis noþıng drede
Þat weder was ſtılle anon · þo he þat word ſede .
Heo bıheolden aft͛ hím · heo nuſten whar ewas
Heo þonkeden muche ıhu̅ críſt · & þe bıſchop Nicholas .
Þe weẏ ſtıllelıche adn muríe · to war þe heo nomen
Wíþ oute ení tempeſt · to londe ſone heo comen ·
Alle heo duden hem forþ anon · to þe bıſchop Nıcholas
Þat heo neu͛e ſeíȝen er ne wuſten what ewas .
Ech ſtod and bıhulden hım faſte · þat to þe gode mon come
And ſeíȝen þat hít was he · þat þe deþ hem bınome .
Lord heo ſeıden ılered ow beo · to þe we gradeden blıue .
And on þe ſee þow come to vs · and brouȝteſt vs to lıue .
Hered be þe tıme þat þow moſteſt · among  vs here beo
For ſuch grace ne haþ ne mon · as me maẏ bí þe ſeo .
Þıs godemon þo herde þıs · þonkede gode alſo
Þat wolde for ıs loue · ſuch míracle do .
¶ Hıt bıfel anoþ͛ tíme · of þe bıſchop Nıcholas ¶ Mıraculum.
Þat gret honger al abouten · ín ís bıſchoprıche was .
As fellen þe ȝeres alle . þat ne corn þer nas .
Gret deol hadde þat gode mon · of þat deofol cas .
From ferne þ͛ come ſchípes · wıþ corn þ͛ bıſıde
Þe bıſchop wende to hem · and bad hem feíre abıde .
For þe loue of ıhu̅ crıſt . leueþ me he ſeıde
An hondred quart͛s of corn · þat ȝe doþ þ͛ lede .
To þeſe men þat þat beþ here · neıȝ for honger ded
Þat ne habbeþ corn non . to ſed ne to bred .
Certes ſırᵉ heo ſeıden . þat dorre we do nouȝt
Vor al þe corn þat þow fıxt · þat we habbeþ hıder ıbrouȝt .
Mıd ſcars met míd alle · taken vs ís vchone
Vorte leden þe empour · and dore make no lone .
Saun faıle ſeıde þe gode mon · þ͛ of ne dedeþ nouȝt .
Ȝıf ȝe me wolleþ leuen · ow ne ſchal lakken nouȝt .
Þe folle ȝe ſchulen fíde · þat me tok ȝow to lede
Ȝe ne ſchulen faılen no met · nouȝt aſtrawes brede .
Þe ſchıpmen vpe truſt of hím · largelıche hím mede
And token ſeín Nıchłas · an hondred quart͛ whete .
Heo wenden to þe emꝑour · & þe whete hım ladde
And bede ís ſtılward mete wel · for þe folle heo hadde .
Heo meten and heden þe folle · and wel more þer to
For wonder heo areden þe ſchípmen · how ıt were ſo .
Seın Nıchłas heo þonkeden · þat he ıs nede to he̅ menede
And tolden anon þe emꝑour · how much corn heo hı̅m lenede
And how he bı het þat hıt ne ſcholde · þ͛ of lakke nouȝt
And heo hedden bı met · wel þe more ıbrouȝt .
Þıs gode bıſchop heo herıeden · and þonkeden alſo
Þat hadde þorw ourᵉ lordes gᷓce · ſuch míracle ıdo .
Al þe countreı hadde ínow · to mete and to ſede
To ȝer and more of þat corn · þat heo gonne þ͛ lede .
Now was he a god vorwȝeld · were alle me̅ ſo gode
Aſe god werᵉ to leue as to fulle · whoſe vunderſtode .
Seın Nıcholas anoþ͛ tıme ·bı a feír treo com . ¶¶ Mıracl'
He fond men þᵗ duden þíng aȝeın heore crıſtendom .
Heo stoden and duden as heo weren · at heore ſacᷓfıſe
To þe deuel under þıs treo · þat men mıȝte̅ a grıſe .
Seın Nıcholas hem turnde anon · gode men for to beo
And made hem forſake þe deuel · & hew adoun þe treo .
Þe deuel aft͛ þat tíme · to hím hedde gret onde ¶ Mıracl'm
Vorte aleggen hıs power · meche man͛e he gan fonde .
¶ Pılgrímes weren ın þe ſee . & to ſeín Nıchłas þouȝte̅ wende
Vor godneſſe þat heo of hım herden · ȝıf god he̅ wolde þıder sende .
In fourme of a faír wẏmman · þe deuel com hem to
Lord heo ſaıde wel ıs ow · þat ȝe mowen ovr wılle do .
Vor to ſechen þat mon · þat ís ſo god and hende
Leuere íchadde þan enı þıng · míȝte ích wıþ ow wende ·
Noþıng wılne ıch ſo muche · as þat man to ſeo
Ac doþ for me alute þıng · whan̅e ít maẏ non oþ͛ beo .
Nímeþ þıs gode oẏnement · þat p͛cıous ís wíþ alle
Whanne ȝe to þe chírche comeþ · ſmereþ meche walle .
To hon᷑re þe gode man · þat ís of ſo gret poſte
And ȝe þıder comeþ · doþ þat ín mu̅de of me .
Þeſe pılgrımes gladlıche · þat oẏnement nomen
To ſmere wíþ þe walles · whanne heo þıder comen .
As heo wenden ín þe ſee · ſone ıt gan bı falle
Þat þ͛ com to hem a ſchıp · mıd faıre men wıþ alle .
A bıſchop þ͛ was among · afaír mon and hende
He grette hem faırᵉ & arede · whoder he wolden wende .
Heo ſeıden heo wolden wende · ȝıf ıt godeſ wılle were
To þe bıſchop of mírre · þe gode holımon þere .
Þe bıſchop arede who was þat · wo̅mon þᵗ com ow to
And what bıtok heo on . what ſchulde ȝe þer wíþ do .
Sırᵉ hıt ís an vnement · þe pılgrímes ſede
Þat wo̅man vs lad · to þe bıſchop lede .
And ín mu̅de of híre · wha̅ne ít were þıder broutȝ
Smeren wıþ þe wowes · þat we ne leuden ıt nouȝt .
¶ Ȝe ſeıde þe holımon · ȝe mıde nat what was heo
Scheweþ me þe oynement · & ȝe ſchulen ſeo .
Heo token hím þat oẏnement · amıdde þe ſee he ıt caſte .
Þe wat͛ bı gon to berne̅ · aȝen cuẏnde wel faſte .
Vrom ſtude to ſtude ıt orn · þat wat͛ berne ıwıſ
Here ȝe ſeoþ þe bıſchop ſede · wat þe oẏnement ıs .
Hadde ȝe aní þíng þ͛ of · on þe chırche wal ıdo
Al þe chırch hadde ıbarnd · and þe toun alſo .
Þe deuel of helle ít was · þat tok ıt ow wít ís honde
Þe pılgrımes rowede̅ forþ · þat heo comen to londe .
To ſeın Nıcholas heo wenden · þat heo hedde̅ wídene ſouȝt
Anon þo heo ſeíȝen hím · ho ſtoden ın gret þouȝt .
Hem þouȝte ít was þe bıſchop · þᵗ ın þe ſee com to hem
And ſchewede þrow þe oẏnement · þe deueles swıkedom .
Lord heo ſeıden þın ore · muchel ıs þı power
And þat we ſeıȝen ın þe ſee · ar we comen he .
Heo herıeden þat holímon · as hít ríȝt was
Me þınkeþ a faır míracle · of the gode Nıcholas .
Faırore mıracle on erþe · me fınt non ıwríte
Þan me maẏ of ſeın Nıcholas · whose wole ıwıte .
Luþ͛e men werreden ín a tıme · vpe þe emꝑour of rome ¶ Mıracl'm
And deſtruıȝeden ıs londes · & bataıle aȝen hem nome .
Þe emꝑour nom grete men · & oþere monıe on
To wenden wíþ power · tı fíȝten aȝen hís fon .
Þre prınces wíþ heore me̅ · ín þe ſee forþ wende
To fıȝten aȝen þe hıþ̅e men · as þe emꝑour he̅ ſende .
So þat wınd drof heore ſchípes · as hít were bícas
To þe countreí of mírre ·þ͛ þe bıſchop was .
Þe bıſchop herde of hem telle · ewende to hem ſone
And bad hem eten wíþ hím · and heo gᷓntede ís lone .
Þe gode mon for heo ne ſcholden · no robberíe do
Made hem wel at eſe · and faır ſemblau̅t alſo .
So þat þorw þís holı mon · heo and heore fon
Wıþoute dunt oþ͛ blod ſched · acorded were̅ anon .
And al to þe emꝑoures gode · & to hís onour alſo
Þe þreo p͛nces wenden hom · þo þıs was ıdo .
Heo comen and tolden þe emꝑour · how heo hadde̅ ontake
Þe emꝑourwas glad · and gret íoıe hem gan make .
Here luþ͛e felawes come̅ · & hadden þ͛ to envíe
And ſeıden heo hedde̅ don þe emꝑour · ful gret t͛cherıe .
And afol pos made míd ís fon · & míd gret feloníe
To del honour of þe emꝑour · and gu̅ne on hem to lıe .
Þe emꝑour ín wraþþe · lette hem nímen faſte
And het hem all þreo · ín ſtronge p͛ſon to caſte .
So faſte were þe luþ͛er men · on þe p͛nces þreo
þat þe emꝑour ſwor ís oþ · ıſlawe̅ heo ſcholden beo .
Hıs kníȝtes he lette ſomone · þat hí amorewe come
Þeſe þreo ſelímen to brınge̅ · to deþe þorw dome .
Þo þe tıdínge was brouȝt · to þeſ p͛nces þreo
Heo wepede̅ and críeden reuþfolíche · þ͛ deol ít was to ſeo .

